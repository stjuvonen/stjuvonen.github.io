1900-luvun alussa arkkitehtuurin muotokieli uudistui.
Uusi kansainvälinen tyyli, art nouveau, vastusti tyylijäljittelyä ja materiaali-imitaatioita.
Suomalainen art nouveau yhdisti kansainväliseen tyyliin kansallisromanttisia piirteitä oman maan historiasta ja luonnosta.
Rakennusmateriaaleina suosittiin aitoja materiaaleja.
Uuden tyylin perimmäisenä ihanteena oli kokonaistaideteos, jossa taiteilijan kädenjälki ulottui pienistä yksityiskohdista koko ympäristöön.
Kansallisuusaatteen innoittamana Suomeenkin rakennettiin Kansallismuseo, jonka suunnitteli nuori arkkitehtikolmikko Herman Gesellius, Armas Lindgren ja Eliel Saarinen.
Rakennuksen suunnitelmat valmistuivat 1904, mutta toteuttaminen kesti vuosia.
