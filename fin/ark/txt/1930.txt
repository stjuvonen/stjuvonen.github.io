1930-luvun tyyli oli funktionalismi.
Ajan tekniset saavutukset ja yhteiskunnallisen tasa-arvon vaatimukset näkyivät myös arkkitehtuurissa: uuden muotokielen piti olla yksinkertaista ja totuudenmukaista.
Yksi uuden tyylisuuntauksen tunnetuimmista edustajista Suomessa oli Paimion tuberkuloosiparantola, jonka suunnitteli nuori arkkitehti Alvar Aalto.
Rakennustyöt alkoivat huhtikuussa 1930, ja parantola vihittiin käyttöön kesäkuussa 1933.
Paimion suunnittelutehtävä oli ajalle tyypillinen, sillä helposti tarttuva tuberkuloosi eli keuhkotauti oli 1930-luvulla vaikea ongelma Suomessa.
Aallosta tuli sittemmin maailmankuulu, ja Paimion parantola oli hänen läpimurtotyönsä.